---
date: 2017-11-29 8:15
title: Mentoring
tags: [mentoring, wprowadzenie]
categories: [php, nauka]


---
Trudność w nauce programowania nie polega na komplikacji zagadnień, ale na ich mnogości.
Gdy dotkniesz dowolnego problemu, łatwo możesz się zakopać po uszy w kolejnych zagadnieniach.
Z tego powodu proponuję ci zadania o ściśle określonych wymaganiach, takie same jak te, które będziesz otrzymywał w pracy.
<!-- more -->

Ponadto przy każdym zadaniu podam technologię, którą powinieneś poznać w czasie jego realizowania.
To pozwoli ci poznawać nowe narzędzia lub biblioteki.
Nie jest to wymóg, ale przecież uczysz się także po to, by poznawać nowe rzeczy.

Poza zadaniem oferuję ci code review, czyli przejrzenie twojego kodu i omówienie go z tobą.
Wrzuć swój kod na GitHuba lub inne publicznie dostępne repozytorium i wyślij mi maila na [mentor@karion.net.pl](mailto:mentor@karion.net.pl).
Postaram się przejrzeć twój kod w ciągu tygodnia.

Celem takiego przejrzenia jest praca nad jakością twojego kodu.
Taki sam proces przechodzi cały kod, który tworzę w pracy. Na co będę zwracać uwagę i dlaczego:

-   *Czytelność kodu*: to, jak nazywasz zmienne, funkcje czy klasy. Czy to, co robisz w kodzie, jest czytelne.
To, że dziś go rozumiesz, jest oczywiste. Przed chwilą go napisałeś. Pytanie brzmi, czy ten kod będzie zrozumiały dla innych.
Czy ty zrozumiesz go za miesiąc, gdy znów do niego usiądziesz.
-   *Trzymanie się standardów*: w ostatnich latach środowisko PHP włożyło dużo wysiłku, by ujednolicić zasady tworzenia kodu.
Mam na myśli działania członków FIG i ich ustalenia w postaci PSR. I nie chodzi mi jedynie o styl wcięć.
-   *Opisy commitów*: korzystanie z systemu wersji jest naszym zawodowym obowiązkiem.
Ale samo trzymanie się kodu to za mało. Trzeba jeszcze nauczyć się dzielić zadania na małe atomowe zmiany oraz
opisywać je w sposób zrozumiały.

Jeśli jesteś zainteresowany, to zapraszam. Zadania będą umieszczane pod tagiem [mentoring](/blog/tag/mentoring).


