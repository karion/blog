---
date: 2018-02-14 15:00
title: Krwiodawstwo, i to honorowe
tags: [dar_zycia, krwiodawstwo]
categories: [życie]
---
Mimo ogromnego postępu biochemii i medycyny krew od drugiego człowieka jest wciąż niezbędna 
do ratowania ludzkiego życia. Podczas złożonej operacji zużywa się wiele litrów krwi. Podziel się tym skarbem!
<!-- more -->

Od wielu lat oddaję honorowo krew. Robiłem to głównie w okresie studiów – punkt krwiodawstwa był po drodze. 
Lenistwo jednak daje się we znaki. Ostatnio byłem na akcji krwiodawstwa w parafii w sąsiedniej dzielnicy.

Poznałem na niej kilku bywalców siłowni oddających krew dla kolegi, który uległ wypadkowi. 
Było sporo śmiechu, bo dwóch zostało zdyskwalifikowanych.

Moje lenistwo objawia się aktualnie w niechęci do jeżdżenia po mieście w celu oddania krwi. 
Dlatego staram się namówić dzielnicę lub którąś z pobliskich parafii na zaproszenie ambulansu do mojej dzielnicy.

### Kto może oddać krew?

Możesz oddać krew:

- jeżeli jesteś w wieku od 18. do 65. roku życia i ważysz co najmniej 50 kg;
- jeżeli w ciągu ostatnich 6 miesięcy nie wykonano u ciebie akupunktury, tatuażu, 
przekłucia uszu lub innych części ciała;
- jeżeli w ciągu ostatnich 6 miesięcy nie miałeś wykonanych diagnostycznych badań ani zabiegów 
endoskopowych (gastroskopii, panendoskopii, artroskopii, laparoskopii);
- jeżeli w ciągu ostatnich 6 miesięcy nie byłeś leczony krwią ani jej składnikami;
- nie mogą oddawać krwi osoby odbywające karę pozbawienia wolności i w okresie 6 miesięcy po opuszczeniu zakładu karnego;
- osoby, które przebywały w Afryce Środkowej i Afryce Zachodniej oraz Tajlandii, 
mogą oddać krew po 6 miesiącach od powrotu, jeżeli nie zauważyły u siebie żadnych objawów chorobowych;
- nie wolno oddawać krwi podczas ciąży i w okresie karmienia piersią oraz:
   - 6 miesięcy po porodzie,
   - 3 miesiące po zaprzestaniu karmienia piersią,
   - 6 tygodni po poronieniu;
- można oddać krew 6 miesięcy po zabiegach chirurgicznych;
- można oddać krew 4 tygodnie od wyzdrowienia po przebyciu choroby zakaźnej;
- po przebyciu grypy, zakażenia grypopochodnego lub infekcji z gorączką powyżej 38°C krew 
można oddać co najmniej 2 tygodnie od ustąpienia objawów i wyzdrowienia;
- krew można oddać 2 tygodnie po zakończeniu leczenia antybiotykami;
- nie należy oddawać krwi w okresie miesiączkowania i 3 dni po zakończeniu miesiączki;
- należy wstrzymać się z oddawaniem krwi 7 dni po usunięciu zęba i 24 godziny po leczeniu zachowawczym u stomatologa;
- krew można oddać po 48 godzinach od szczepienia przeciwko grypie i żółtaczce oraz po podaniu anatoksyny przeciwtężcowej.

Przyjmowanie leków antykoncepcyjnych, leków hormonalnych stosowanych w okresie menopauzy 
oraz leków hipotensyjnych nie stanowi przeciwwskazania do oddawania krwi.

### Jak to wygląda?

Oddanie krwi jest proste. Jeśli nie ma przeciwwskazań (lista powyżej), stawiamy się z dowodem osobistym 
lub podobnym dokumentem na akcji krwiodawstwa. Przychodzimy po porządnym śniadaniu. 
Na czczo oddaje się krew do analiz, w przypadku krwiodawstwa mamy być w pełni sił. 
Najpierw wypełniamy ankietę, a następnie pokazujemy dokumenty i wypełniamy ankietę.

Potem pielęgniarka sprawdza nasze żyły oraz bada poziom cukru i hemoglobiny w kropli krwi pobranej z palca. 
Jeśli nie ma problemów, idziemy na badanie lekarskie, które składa się z rozszerzonego wywiadu i zmierzenia ciśnienia.

Jeśli nie ma przeciwwskazań, dostaniemy fartuch i miejsce na kozetce. Pielęgniarka wkłuwa nam się w żyłę. 
Potem spokojnie pracujemy dłonią, a krew zbiera się w worku. Zwykle pielęgniarka pobiera 
jeszcze kilka próbówek do analiz (z przewodu od wkłucia). Po pobraniu 450 ml krwi pielęgniarka 
zabezpiecza miejsce wkłucia i instruuje, co mamy zrobić z opatrunkiem. Na koniec dostajemy 
równoważnik energetyczny, czyli osiem czekolad.

No dobra, chodzi oczywiście o czekolady.

### O czym pamiętać?

- Zjedz porządny posiłek i miej ze sobą picie (wodę lub sok). Na akcjach krwiodawstwa w terenie organizatorzy często mają ograniczony zapas napojów (poza obowiązkowym soczkiem).
- W dniu oddania krwi przysługuje ci dzień wolny w pracy.
- Jako zasłużony dawca w wielu miastach masz prawo do darmowych przejazdów komunikacją miejską.
- Oddanie krwi jest darowizną, którą można odliczyć od podatków.
- Twoja krew uratuje czyjeś życie!


